Quando i cavesi sposarono la causa aragonese, è da credere che lo facessero pro-
prio per lo scopo di rompere il giogo della Badia. E fu tanta e tale la fedeltà e le 
benemerenze che essi acquisirono presso gli Aragonesi, che la città ebbe il titolo di 
<<fedelissima>>. Quando Ferdinando I d’Aragona si scontrò in armi con i baroni 
partigiani di Giovanni d’Angiò, figlio di Renato, che tentava di riconquistare il 
Reame, e la vittoria già arrideva agli Angioini, 500 Cavesi guidati da Giosuè e Ma-
rino Longo, sopraggiungendo in tempo per l’aspra via che sovrasta la città di Sar-
no, capovolsero le sorti della battaglia e dettero modo al Re Ferdinando di ritirarsi 
in Napoli per ricomporre le truppe e debellare il nemico. Perciò il Re inviò ai cave-
si il celebre diploma in bianco con una lettera di accompagnamento che è il più alto 
riconoscimento che un sovrano abbia mai potuto indirizzare ad un popolo, e sedici 
giorni dopo (22 Settembre 1460) spedì altro diploma con il quale si largivano alla 
Città della Cava varie concessioni, tra cui quella di unire al proprio scudo quello 
della Casa di Aragona, facendo dipingere o scolpire due barre, una rossa e l’altra di 
oro, sullo stemma di Cava, ed apponendovi in testa la corona regale. Durante il re-
gno degli Aragonesi i cavesi furono perciò esentati dal pagare diritti di dogana per 
tutte le loro robe e mercanzie (così nel vendere come nel comprare ed estrarre) e da 
qualsiasi dazio imposto od imponendo per qualsiasi causa; e furono confermati al-
tresì in tutti gli altri privilegi concessi dai precedenti sovrani. Questi loro privilegi 
valevano per tutto il territorio del regno, ad eccezione della città di Napoli, nella 
quale erano addirittura trattati come se fossero cittadini napoletani. I cavesi di allo-
ra non riempirono questa pergamena in bianco, e così è conservata ancora intatta 
nel nostro Archivio Comunale.