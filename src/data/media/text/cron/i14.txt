Oltre che per terra, il territorio cavese fu continuamente tormentato nelle sue due 
marine, quella di Vietri e quella di Cetara, dalle scorrerie dei corsari, i quali fin 
dalle epoche più remote avevano infestato il Mediterraneo, ma si erano fatti più 
perniciosi per l’Italia Meridionale durante il dominio spagnolo profittando tanto 
della non presenza diretta del sovrano, che governava attraverso i viceré, quanto 
dello stato di guerra tra spagnoli e francesi. Anzi, le scorrerie di corsari sulle coste 
mediterranee entrarono a far parte della strategia militare dei nemici di Carlo V 
contro i di lui possedimenti.
