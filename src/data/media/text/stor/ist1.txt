Controverso è il significato del nome di Cava, 
alcuni lo vogliono derivato dal primo insediamento 
nella “cava” del Monte Finestra vale a dire dalla 
grotta “Arsiccia” da cui sorse l’Abbadia dei 
Benedettini (Marino Freccia 1579), altri dall’essere 
la città “cinta da monti altissimi benché vaghi, così 
strettamente, che formano una leggiadra e 
vistosissima cava”. (Agnello Polverino 1716). La 
città di Cava de’Tirreni, probabilmente nata dalla 
distruzione dell’antica Marcina (Strabone così 
scrisse: a metà tra le Sirenusse e Posidonia si trova 
Marcina, la quale fu fondata dai Tirreni ed abitata 
dai Sanniti. Da qui attraverso Nocera e fino a 
Pompei, vi è un istmo di terra non più lungo di 
CXX stadii. Da queste indicazioni e queste misure 
l’ubicazione di Marcina corrisponde esattamente 
alla zona di mare tra Cetara e l’attuale Marina di 
Vietri sul Mare, della quale la vallata di Cava de’ 
Tirreni faceva da retroterra di sviluppo e di rifugio 
nei momenti di pericolo.) dovuta, quasi 
sicuramente, ad alluvioni che portarono i suoi 
abitanti a rifugiarsi nelle zone alte circostanti e 
quindi alle pendici dei monti che contornano 
l’attuale città,  conserva ancora oggi, soprattutto 
nella zona di S. Cesareo, i resti del passaggio di 
antiche e nobili famiglie romane che, approfittando 
del clima e della bellezza dei luoghi, vi si 
insediarono facendovi costruire lussureggianti 
ville. E’ probabilmente il caso del Console Quinto 
Cecilio Metellio o della famiglia Metellia dai quali 
deriva l’attuale appellativo di “Valle Metelliana”.