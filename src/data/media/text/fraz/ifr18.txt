Nel " distretto di S. Adiutore si gode il bel formato 
Convento dei Padri Cappuccini con la sua chiesa 
sotto il titolo di Santa Maria degli Angioli, piantato 
nel seno del monte, nel di cui crine fu eretto il 
tanto celebre castello del nostro S. Adiutore ". Così 
scrive lo storico A. Polverino ( 1715 ). Sempre il 
Polverino riferisce che il 16 aprile dell'anno 1566 il 
governo della città volle che si chiamassero i Padri 
Cappuccini e che per la loro costruzione del Mona-
stero e della Chiesa fu comprato il suolo di Giov. 
Marco Orilia e " tanto fu il fervore nell'eseguire le 
pie deliberazioni che nell'anno 1575 si vide del 
tutto perfezionato ". La chiesetta dedicata a Santa 
Maria degli Angeli, effigiata sull'altare maggiore, è 
opera dell'architetto cavese Pignoloso Cafaro e 
contiene all'interno pregevoli lavori in legno, come 
il tabernacolo con le statue di S. Francesco e S. 
Antonio. Gli altari laterali sono di epoca successiva 
alla costruzione della chiesa: il primo è dedicato a 
S. Felice di Cantalice che dà il nome al convento, 
detto comunemente di S. Felice. Si racconta che 
questo santo, ritenuto patrono della neve, veniva 
ringraziato con processioni e offerte dai proprietari 
di " nevere " ogni volta che la neve cadeva abbon-
dante. L'altare dedicato al Crocifisso è la sepoltura 
della famiglia Talamo-Atenolfi. Il chiostro del 
Convento, dall'aspetto irregolare, è raccolto intorno 
al caratteristico pozzo. La località era chiamata Piè 
la Selva e vi è documentato anche un " gioco " per 
la caccia ai colombi. " Per allontanare dal convento 
la caccia clamorosa dei colombi che si faceva al 
Gaudio dei Morti, vulgarmente detto Gattomorto, 
l'Università comprò da G. A. Orilia un pezzo di 
terreno nell'anno 1585.... " (Notargiacomo-1831).