L’Abate Don Crisostomo de Alessandro acconsentì alla erezione all’Episcopato 
autonomo. Tale concessione costò alla Badia la perdita di alcune tra le sue migliori 
possessioni, costretta come fu a vendere anche il porto di Vietri  per formare la 
rendita del nuovo Episcopato. Da quel momento la Badia non ebbe più nessuna 
giurisdizione sui cavesi: il Papa Leone X il 22 Marzo 1513 spedì la bolla di appro-
vazione, e sull’ultimo atto di distruzione del potere della Badia sul territorio cavese 
cadde il sipario. Di questo dominio e della loro avita grandezza i Monaci conserva-
rono sempre un’accorata nostalgia, eternata nel marmo della lapide che, forse det-
tata dall’Abate Severino Boccia (1672-1677) ancora oggi può leggersi all’inizio di 
via S.Margherita del Corpo di Cava, laddove finisce il territorio della Badia e co-
mincia quello di Cava. Essa è scritta in latino ed in italiano suona così: <<A Dio 
Ottimo Massimo. Questa lapide indica e segna il confine della piccolissima parte 
ora posseduta di quello che una volta era il grande territorio assegnato al sacro ed 
antichissimo Monastero Cavese dalla generosità dei Pontefici. Non ti meravigliare, 
o viandante, della minore importanza di ambedue (del territorio e del Monastero). 
Per tutti coloro che vivono sotto la luna, il perire è una legge non una pena. 
Dall’unghia, però, misura il leone! Va’ sano!>>.