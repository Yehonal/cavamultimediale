LE FAMIGLIE BENINCASA E GENOINO
di Salvatore Milano


Le antiche agiografie su Madre Orsola Benincasa  (Napoli 1550-1618) fondatrice 
delle Suore Teatine dell’Immacolata Concezione ci rivelano appena i nomi dei suoi 
genitori: Gerolamo Benincasa e Vincenza Genoino, originari del casale di Cetara 
della Città de La Cava, ma residenti a Napoli; i primi biografi nulla ci tramandano 
sulle loro rispettive famiglie, ma si diffondono ampiamente sulla loro pietà e sulle 
virtù cristiane nelle quali plasmarono la loro numerosa famiglia.
Qualche raro accenno si riscontra nella bibliografia su Cava riguardo Suor Orsola. 
Sarà quindi mio compito meglio illustrare, con l’esposizione di documenti inediti, 
le storie familiari delle due casate Benincasa e Genoino, nel cui seno è nata la no-
stra Suor Orsola.
La famiglia Benincasa è presente a Cava nel sec.XIII.
Aveva la sua principale residenza nell’ambito della giurisdizione parrocchiale della 
Chiesa di S. Pietro a Dragonea, nel casale che prende appunto il nome dei Beninca-
sa. Nella metà del sec. XVI il piccolo villaggio iniziò a staccarsi progressivamente 
da Dragonea, con la costruzione della Chiesa di S. Maria delle Grazie, che nel terzo 
decennio del Settecento diverrà anch’essa chiesa parrocchiale. L’Inventario 
dell’abate Mainerio (1341-1366) del 1359 custodito nell’archivio della SS. Trinità 
di Cava, che registra le terre e i beni delle chiese e dei cittadini di Cava, sui quali 
gravavano censi a favore dell’abbazia, si diffonde ampiamente nella descrizione 
dei beni di alcuni individui della famiglia Benincasa, proprietari di terre e boschi 
oltre che nel casale di Benincasa, anche a Dragonea e Raito.
Ma dall’inventario di Mainerio si rileva chiaramente che un’altra famiglia Beninca-
sa, di condizione sociale più elevata, sempre nel 1359, aveva la sua residenza a 
Cetara ed era rappresentata da “Donna Letizia mulier vidua quondam Venturelli de 
Benincasa”, la quale possedeva fondi a Cetara “in loco ubi dicitur a la Costa”.
Il successivo “Inventarium” dei censi dovuti al monastero cavense, del 1515, ci ri-
vela i nomi di Bartolomeo, del “magister Ambrosius” e di Paolo Benincasa; le loro 
notevoli proprietà, confinanti tra di loro, indicano la stretta parentela e 
l’appartenenza allo stesso ceppo familiare. I beni che questi possedevano erano 
quasi tutti ubicati a Cetara, nelle località “Capo de acqua”, “a li Lauri” e “a la Val-
le”, presso i beni di Grandinetto D’Aulisio. La designazione di “magister” con la 
quale, nel 1515, veniva indicato Ambrosio Benincasa, indica quanto fosse tradizio-
nale nella famiglia la professione del “magister in arte fabricae”, esercitata del re-
sto anche da Gerolamo (padre appunto di Suor Orsola), ingegnere della Regia 
Corte.
Le stesse fonti citate, dell’archivio della Badia cavense, sono valide, come vedremo 
in seguito, anche per i cenni storici della famiglia Genoino, che con altre dei De 
Crescenzo, dei D’Aulisio e dei Pappalardo, unite tra loro da vincoli di parentela, 
erano le più cospicue del casale di Cetara, ultimo lembo territoriale dell’antica 
Università della Cava.
Nel Seicento una famiglia Benincasa molto agiata, proveniente da Cetara, si stabilì 
al Borgo di Cava. Questi Benincasa esercitavano oltre una notevole attività mer-
cantile, anche la medicina e la speziaria dei medicinali. Un esponente di questa fa-
miglia di nome Marco, gentiluomo della parrocchia di S. Arcangelo e discreto pit-
tore, nel 1736 donava alla Chiesa della Madonna del Carmine al Ponte, a S. Arcan-
gelo, un dipinto di grandi dimensioni raffigurante l’Immacolata Concezione tra i 
santi Gennaro e Bernardino da Siena. Al margine della composizione, che tuttora si 
può ammirare nella Chiesa del Carmine, vi è dipinto un grande stemma dei Benin-
casa con una iscrizione: MARCUS BENINCASA SENARUM ORIGINE, PA-
TRIA VERO OPPIDI CYTHARIENSIS CAVEN: MANU PROPRIA PIN. ET EX 
SUI DEVOTIONE ECCLESIAE DONAVIT. ANNO 1736.
L’iscrizione dimostra quanto fosse radicata nella famiglia Benincasa la convinzio-
ne della loro origine da Siena, e dell’appartenenza della stessa famiglia di S. Cate-
rina, costantemente puntualizzata anche dai biografi di Suor Orsola. Tralascio tutte 
le notizie ormai note (o che altri tratteranno più specificatamente nel corso di que-
sto convegno) circa altre esponenti della famiglia paterna di Suor Orsola, per avvi-
cinarci alla famiglia Genoino. Questa si riscontra presente fin dal secolo XIV, ed è 
stata sempre annoverata tra le più illustri famiglie legate alla Università de la Cava. 
Fin da quest’epoca si vede rappresentata da personaggi di elevato ceto sociale de-
diti alla tessitura e al commercio della seta e all’arte muraria con importanti com-
messe tra Cava e Napoli. Nell’esercizio della nobile arte della seta alcuni di essi 
costruiranno la loro posizione economica e sociale. 
Nel Cinquecento, dalla nativa Cetara, i Genoino si diramarono al Borgo di Cava e 
nei villaggi di S. Arcangelo e Pregiato, e quindi a Napoli, dove costituirono 
un’importante nucleo familiare nel variegato panorama delle cospicue famiglie ca-
vesi, le cui punte emergenti occupavano posti di rilievo nell’amministrazione dello 
Stato, oltre a un gran numero di mercanti e  maestri dell’arte muraria che nella ca-
pitale avevano la loro stabile dimora. 
E’ il caso di ricordare i nomi di Giov. Andrea e Camillo De Curtis presidenti del S. 
Regio Consiglio, di Federico Longo, avvocato fiscale della R. Camera, del Regio 
Consigliere Francesco Antonio David, nuovo tenente del Gran Camerario, e ancora 
dei Castaldo, dei Gagliardi e dei Vitale, mentre personaggi delle famiglie Atenolfi, 
Ioele, Fasano, Palmieri ed altre vi esercitavano un fiorente commercio di seta e dei 
ricercati prodotti delle industrie tessili cavesi.
Il nucleo familiare dei Genoino, al quale appartenne Vincenza, la madre di Suor 
Orsola, si collega a Giov. Alfonso Genoino, che documenti coevi qualificano co-
stantemente col titolo di nobile. 
Giov. Alfonso fin dal 1532 fu un “eletto” della Università di Cava, fu poi sindaco 
nell’anno 1558, e con la moglie Laura Campanile, anch’essa di cospicua famiglia 
cavese, era negoziante di sete nel rione del Lavinario, prossimo alla monumentale 
Chiesa del Carmine Maggiore nella storica piazza del mercato. 
L’appartenenza a questa famiglia del celebre Giulio Genoino, ispiratore dei moti 
popolari del 1647, forse è la causa del silenzio dei biografi di Suor Orsola, che pre-
feriscono parlare delle qualità morali e cristiane di Vincenza Genoino, piuttosto che 
del suo lignaggio familiare. Nei primi decenni del Seicento, i documenti ci mostra-
no che i Genoino, abbandonati in fondachi e le lucrose attività commerciali, vanno 
riaffermando progressivamente la loro origine aristocratica. Leonardo Genoino “de 
familia cavensi” nel 1595, contrassegnava con la sua insegna gentilizia la cappella 
di suo patronato nella Chiesa della Pietà dei Turchini in via Medina, tuttora esi-
stente. Ma questa realtà si coglie appieno nel volumetto delle “Metamorfosi”, edito 
nel 1633 dal giureconsulto Gerolamo Genoino. L’autore infatti dedica i suoi ana-
grammi oltre che al padre Prospero, (figlio di Giov. Andrea, maestro nell’arte di 
fabbricare di Cava, ricordato dal Filangieri), e alla madre Eleonora Tagliaferri, 
anch’essa di cospicua famiglia cavese, (i legami con Cava fanno sempre da sfondo 
a tutto il nostro discorso) anche al fratello Mattia, religioso dell’Ordine dei Cap-
puccini, al canonico Giuseppe, a Tommaso e Fabrizio, Cavalieri Gerosolimitani, a 
Francesco “musico celeberrimo”, e al dottore Antonio da identificarsi in 
quell’Antonio Genoino elevato nel 1632 alla dignità di conte palatino.
Tali titoli ben denotano il grado nobiliare raggiunto dalla famiglia.
I cavesi del sec. XVII, testimoni della grande luce di spiritualità e del carisma che 
emanava da questa straordinaria figura di religiosa, hanno sempre nutrito per Suor 
Orsola sentimenti di grande devozione, che contrastano troppo con l’oblio dei se-
coli successivi.
Nella Platea del monastero, redatta nel 1650, si registrano le memorie di come il 
Governo della Città di Cava, con pubblico parlamento, si obbligò di offrire alla 
Congregazione, nel giorno anniversario del transito di Suor Orsola, un calice 
d’argento, mentre i rappresentanti del casale di Cetara, offrivano nella stessa ricor-
renza un cero di libre quaranta.
Ma è veramente notevole ed inedita la testimonianza del letterato e poeta Tommaso 
Gaudiosi, cancelliere della nostra Università, che nella sua relazione sulla peste del 
1656, contenuta nei fascicoli delle delibere municipali, ci tramanda come fosse 
stata grande in quella occasione la devozione dei cavesi verso di lei. Infatti, in una 
nota del documento si  legge testualmente: “...a Cetara è stata tanta la divotione che 
quei popoli han tenuto verso la comun compatriota Suor Orsola Benincasa di vene-
randa memoria, in honor della quale hanno eretto nella medesima casa, dove ella 
nacque, una cappella, ove una Città del dinaro universale ha fatta l’icona che l’ha 
preservati per la maggior parte dal contagio, con pochissimo danno di quel casale”. 
In tali pratiche devozionali i cittadini  di Cava furono assecondati dal dotto padre 
teatino Stefano Quaranta che nel 1656 era arcivescovo di Amalfi (1649-1678), 
esponente anch’egli di una delle più antiche famiglie cavesi residenti a Napoli.
Fu proprio l’arcivescovo Quaranta a tener vivo il ricordo di Suor Orsola nei luoghi 
che videro la sua fanciullezza e furono la patria della sua famiglia.
Dagli atti delle visite pastorali degli arcivescovi di Amalfi si rileva che la cappella 
eretta nella casa di Suor Orsola era ben adorna e arricchita di sacre suppellettili do-
vute alla devozione della famiglia Canale di Cava, alla quale appartennero il poeta 
Giovanni Canale e il figlio Giuseppe regio consigliere. Ma nei primi anni del Sette-
cento la cappella era già sconsacrata, a motivo che le stanze adiacenti erano adibite 
dai proprietari ad abitazione privata. Nell’Ottocento se ne era perduta anche la 
memoria, poiché Matteo Camera nei cenni storici su Cetara, parlando di Suor Or-
sola, scrive che l’oratorio da lei santificato con le sue preghiere era convertito addi-
rittura in una bottega.
Il Gaudiosi nella sua relazione sottolinea che la cappella fu eretta nella casa “dove 
ella nacque”, ma ormai pare certo che la nascita di Suor Orsola avvenne a Napoli, e 
quella casa la accolse soltanto bambina quando i genitori la portarono a Cetara per 
sfuggire i moti popolari che travagliavano la città.
A Cetara e a Cava però erano i suoi affetti familiari, qui avvenne la sua prima for-
mazione religiosa, ed a Cetara avvenne, in occasione di un assalto dei corsari, la 
sua prima visione mistica. I biografi narrano che mentre la piccola Orsola con la 
famiglia e altri abitanti del casale cercavano scampo sulle montagne, una improvvi-
sa nebbia avvolse i pirati inseguitori, mentre la fanciulla veniva rassicurata dalla 
luminosa visione di una Signora con un Bambino tra le braccia in atto di proteggere 
i fuggiaschi.
Non è improbabile che proprio a Cetara o comunque nell’ambiente dei cavesi resi-
denti a Napoli, Suor Orsola abbia avuto il primo slancio in quella devozione 
all’Immacolata Concezione, sempre tanto sentita dai cavesi, al cui nome volle de-
dicare la sua Congregazione.
E’ noto che a Cava e nella sua Diocesi la spiritualità benedettina non ha mai tro-
vato terreno favorevoli a causa delle lotte che fin dal sec. XIII opponevano la Uni-
versità di Cava, di cui Cetara era parte, alla celebre abbazia. Poche le testimonianze 
di devozione o di culto verso i santi o verso le pratiche religiose benedettine sono 
riconosciute a Cava.
Al contrario il carisma francescano era penetrato profondamente in ogni ceto so-
ciale della città. A Cava in pieno Quattrocento troviamo erette due confraternite 
ispirate dai francescani: S. Antonio di Padova a Dupino e S. Bernardino da Siena a 
Pregiato. E all’Ordine Francescano la Università e particolari cittadini elevarono in 
breve volgere di anni, oltre la monumentale Chiesa e monastero di S. Maria de Ie-
su, comunemente detta di S. Francesco d’Assisi, che diverrà sede dell’Università 
stessa, ben altre otto chiese e monasteri che sarà bene ricordare brevemente: di S. 
Maria degli Angeli dei padri cappuccini, di S. Francesco a Cetara, eretto a spese 
dei cittadini, ma in seguito ampliato con spontanee offerte da Paolo Genoino, di S. 
Antonio a Marina di Vietri, delle Clarisse di S. Giovanni al Borgo, di S. Chiara ac-
canto alla Chiesa dell’Annunziata, di S. Maria della Consolazione di Pregiato, delle 
Cappuccine di Dupino e del Terzo Ordine Francescano nel Conservatorio di S. Ma-
ria del Rifugio.
Forse poche città come Cava possono vantare nel proprio ristretto ambito territo-
riale una presenza francescana così incisiva.
I francescani mantenevano vivo il culto e una devozione tutta speciale verso 
l’Immacolata Concezione alla quale avevano anche eretto nel 1580 una confrater-
nita che ha avuto nella storia religiosa della nostra Diocesi un passato veramente 
glorioso.
Nel 1584 alla Cappella della Concezione che allora si costruiva in S. Francesco, 
Andrea a fratelli Genoino facevano una donazione di cento ducati.
Da quando fin qui detto si evince che nonostante i forti legami istituiti da Suor Or-
sola con Napoli, dove lasciò la traccia più profonda della sua religiosità, Cetara e 
Cava rappresentano i luoghi dell’infanzia e della giovinezza, quando si manifesta-
rono i primi atteggiamenti contemplativi e mistici, per non dire dell’origine fami-
liare che affonda le sue radici nella tradizione di due tra le più antiche casate che 
hanno dato lustro alla storia di questi paesi.
Auspico che il presente convegno possa servire come punto di partenza per una 
migliore conoscenza di questo singolare personaggio la cui esaltazione diventerà 
motivo di orgoglio dell’intera nostra comunità.








