Il 3 Aprile Giuseppe Bonaparte per visitare i suoi sudditi e rincuorarli, venne dalle 
nostre parti, si fermò a Vietri e si spinse fino a Padula. A Vietri fu ricevuto in casa 
dal marchese Loffredo. Parlò con l’Abate della SS.Trinità (che conosceva bene il 
francese) ed alla Badia fece delle concessioni. Si interessò dei bisogni della povera 
gente ed accolse tutti con benevolenza. I vietresi gli rivolsero istanza perché il loro 
territorio venisse diviso da quello di Cava e costituisse un Comune autonomo. Il 
sovrano li accontentò, e con decreto del 15 Settembre dello stesso anno elevò Vietri 
a Comune autonomo, con circoscrizione comprendente anche i villaggi di Arcara, 
Marini, Alessia, Santi Quaranta, Dupino, Anna, Casaburi, Castagneto, Dragonea, 
Molina, Benincasa, Raito, Albori e Cetara. Questa spartizione fu il colpo finale per 
la decadenza della Città della Cava, la quale, finché i tre suoi maggiori centri di 
Cava, Cetara e Vietri erano stati uniti, fu prosperosa e, nonostante ogni avversità, 
cercò di sopravvivere.