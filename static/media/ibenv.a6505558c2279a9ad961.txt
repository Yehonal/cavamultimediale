Benvenuti a Cava de’ Tirreni, ridente  cittadina in provincia di Salerno. A soli tre chilometri 
dalla Costiera Amalfitana,  a sette dal capoluogo ed in posizione strategica per escursioni a 
Pompei, Napoli , Paestum o ai maggiori Santuari campani. Il suo clima temperato,  la ricettività 
garantita da rinomati alberghi ed il collegamento con tutti i maggiori centri  la rendono meta  
preferita da turisti italiani ed esteri. Importante centro agricolo, commerciale ed industriale 
(settore tessile, dell’abbigliamento, del pellame, poligrafico, del mobile, del tabacco, meccanico 
dei manufatti per l’edilizia) ha nella produzione della ceramica uno dei suoi punti di forza. 
Storicamente è cresciuta all’ombra e sotto l’egida della potente Abbazia della Trinità della 
Cava, fondata nel 1011  da Alferio Pappacarbone ( divenuto poi S.Alferio). Papa Bonifacio IX 
nel 1394 la eresse a Città. Carlo VII a città demaniale nel 1495. Nel 1460 venne concessa da 
parte del re Ferrante I d’Aragona una Pergamena in bianco, da lui già firmata, sulla quale il 
Sindaco di Cava, Onofrio Scannapieco, avrebbe potuto scrivere qualsiasi richiesta di privilegio. 
Tale pergamena è tutt’ora conservata in bianco nell’Archivio Municipale. Rinomata nel  ‘600 è 
la  produzione tessile cavese , tanto che tutta Napoli e le maggiori città italiane si vantavano di 
vestire con la tanto decantata “ tela de la Cava”. Il commercio aveva il suo fulcro presso le 
botteghe artigianali situate presso l’antico Borgo degli Scacciaventi che ancora oggi conserva 
quel fascino particolare grazie agli antichi portici, alle facciate dei palazzi arricchiti da pregevoli 
stucchi e balconate in ferro battuto , opere degli antichi “mastri” cavesi. Il Castello di 
S.Adiutore con la sua adiacente pineta “ La Serra “ è  méta gradita dei cittadini cavesi che  
vedono nel Castello situato in cima all’omonima collina il simbolo della città. Dal torrione più 
alto nel lontano 1656 il Parroco della frazione Annunziata intonò un Te Deum di ringraziamento 
per il cessato morbo della peste che all’epoca aveva afflitto tutto il territorio del napoletano. 
Ancora oggi  ed ininterrottamente da più di trecento anni si festeggia con la sagra del Monte 
Castello lo scampato pericolo.